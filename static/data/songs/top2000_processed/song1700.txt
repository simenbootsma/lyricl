Flappie - Youp van 't Hek

Het was kerstochtend 1961
Ik weet het nog zo goed, mijn konijnenhok was leeg
En moeder zei dat ik niet in de schuur mocht komen
Als ik lief ging spelen, dat ik dan wat lekkers kreeg
Zij wist ook niet waar Flappie uit kon hangen
Ze zou het papa vragen maar omdat 'ie bezig was
In dat fietsenschuurtje moest ik maar een uurtje
Goed naar Flappie zoeken, hij liep vast wel ergens op het gras

Maar ik had 't hok toch goed dicht gedaan
Zoals ik dat elke avond deed
Ik was de vorige avond zelfs nog teruggegaan
Ik weet ook niet waarom ik dat deed
Ik had heel lang voor het hok gestaan alsof ik wist
Wat ik nu weet

Het was eerste kerstdag 1961
Wij naar Flappie zoeken, vader die zocht gewoon mee
Bij de bomen en het water, maar niet in dat fietsenschuurtje
Want daar kon 'ie toch niet zitten en ik schudde nee
We zochten samen, samen tot de koffie
De familie aan de koffie, maar ik hoefde niet
Ik dacht aan Flappie, dat het 's nachts zo koud kon vriezen

Want ik had 't hok toch goed dicht gedaan
Zoals ik dat elke avond deed
Ik was de vorige avond zelfs nog teruggegaan
Ik weet ook niet waarom ik dat deed
Ik had heel lang voor het hok gestaan alsof ik wist
Wat ik nu weet

Het was eerste kerstdag 1961
Er werd luidruchtig gegeten maar dat deed me niet zoveel
Ik dacht aan Flappie, mijn eigen kleine Flappie
Waar zou die lopen, geen hap ging door m'n keel
Toen na de soep 't hoofdgerecht zou komen
Sprak mijn vader uiterst grappig "Kijk Youp, daar is Flappie dan"
Ik zie de zilveren schaal nog en daar lag 'ie in 3 stukken
Voor het eerst zag ik mijn vader als een vreselijke man

En ik ben gillend en stampend naar bed gegaan
Heb eerst een uur liggen huilen op de sprei
Nog één keer scheldend boven aan de trap gestaan
En geschreeuwd "Flappie was van mij"
Ik heb heel lang voor het raam gestaan

Het was tweede kerstdag 1961
Moeder weet dat nog zo goed, vaders bed was leeg
En ik zei dat zij niet in de schuur mocht komen
En als ze lief ging spelen, dat ze dan wat lekkers kreeg